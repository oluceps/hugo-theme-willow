---
title: "晓梦"
description: "[宋] 李清照"
date: 2024-05-12T12:38:23Z
math: false
hidden: false
draft: false
categories: 记梦
tags: [李清照, 宋词]
---

晓梦随疏钟，飘然蹑云霞。

因缘安期生，邂逅萼绿华。

秋风正无赖，吹尽玉井花。

共看藕如船，同食枣如瓜。

翩翩坐上客，意妙语亦佳。

嘲辞斗诡辩，活火分新茶。

虽非助帝功，其乐莫可涯。

人生能如此，何必归故家。

起来敛衣坐，掩耳厌喧哗。

心知不可见，念念犹咨嗟。
